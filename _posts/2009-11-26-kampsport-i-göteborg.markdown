---
layout: post
title: Kampsport i Göteborg
date: Nov 26th, 2009 2:05am CET
tags: [om mig, kampsport]
slug:
  Har tränat kampsport en stor del av mitt liv. Jag var väldigt seriös när jag
  var liten, men i tonåren började jag bli mindre intresserad av att avancera
  och mer intresserad av att bara träna för träningens skull. Nu, när jag och
  min flickvän är nyinflyttade (nåja) i Göteborg så börjar jag få
  träningsabstinens.
---

Vi testade [Chalmers Karateklubb](http://www.chalmerskarate.se/) men jag tyckte inte riktigt om den. Så nu sitter jag och letar efter bra klubbar i diverse kampsporter.

De jag har hittat efter en snabbtitt är:

- [Aikido Dojo Gamlestaden](http://www.aikidodojogamlestaden.se/) (aikido)
- [Bujinkan Dojo](http://www.budo.org/) (bujinkan budo taijutsu)
- [Shaolin Si Wushu Guan](http://www.shaolin.se/traning/gongfu) (gong fu)
- [Shorinji Kempo](http://www.shorinji-kempo.org/gbg/) (shorinji kempo)

#### Aikido
Mjuk kampsport som är baserad på tre delar: obeväpnad, med svärd ([bokken](http://en.wikipedia.org/wiki/Bokken)) och med stav (jo). Aikido är helt inriktat på självförsvar. Till skillnad från många andra kampsporter, där man har två som slåss mot varandra i en kamp, så har aikido en som är attackerare, och den andra som försvarare. Varje teknik har tre huvuddelar: man rör sig åt det håll som attackeraren är svagast åt, följer upp med en balansbrytning och till slut en teknik som tar kontroll över motståndaren. Man försöker inte blockera kraft, utan snarare leda den åt annat håll med cirkulära rörelser dit attacken gör mindre skada.

Bokken är till för att träna balans, hållning och andning. Den kompletterar obeväpnad träning för att ge en ökad förståelse hur ens tekniker ska utföras. Man börjar att träna enskilt, men utvecklar sedan teknikerna till att slåss med en partner.

Jo är en stav på drygt 1.2 meter som är till för att träna dynamik och rörelse. Eftersom ens greppyta på en jo inte är begränsad till ett litet handtag är det möjligt att utföra ett större antal tekniker än med bokken.

#### Bujinkan Budo Taijutsu
Stilen i sig är väldigt svår att få grepp om. Den är väldigt allsidig, men utmärkande är kanske att den är väldigt fokuserad på gammaldags ninjutsu. Man tränar både utan och med vapen, och synen på kamp är något annorlunda än normalt. Att gömma ett vapen och ta fram under en strid ses ofta som dålig stil, men i bujinkan uppmuntras det då man även ska träna sin uppfattningsförmåga.

En sak som kan vara kul att veta är att man inte ställer upp med bujinkan i kampsportstävlingar på grund utav den höga risken att någon av de tävlande dör under fight.

#### Gong fu
Shaolin Gong Fu är en kinesisk kamp*konst* som är fokuserad på flexibla tekniker där hela kroppen kommer till användning. Stilen har dessutom ett ganska stort utbud av tekniker där enklare sparkar och slag ingår, såväl som mer komplexa hoppsparkar och mer akrobatiska rörelser.

Efter en tids träning så går man igenom en uttagning, och därefter väljer man sin inriktning. Exakt hur detta går till eller vad inriktningarna betyder kunde jag inte hitta. Jag vet däremot att träningen även har inslag av vapenträning, där antalet vapen att välja på är ganska högt.

#### Shorinji Kempo
Shorinji Kempo har sina rötter i Shaolin Gong Fu. Skillnaden är att shorinji kempo har inkorporerat zen-buddhism i sin träning. Man skulle kunna beskriva stilen som en mix av karate, judo och aikijujutsu (en stil som liknar jujutsu). En annan sak är att shorjinji kempo inte har några dödande attacker på grund av sin grundfilosofis respekt för levande ting.

Teknikerna har inslag av både hårda och mjuka tekniker och förekommer oftast i någon form av sammanhang eller rörelsemönster. Relationen mellan teknikerna och deras sammanhang kan liknas vid att skriva berättelser. Ett ord formar grunden av en mening, precis som en teknik formar grunden till ett rörelsemönster. För att bemästra konsten att skriva så behöver man ett stort ordförråd (tekniker), samt kunskapen om hur man kombinerar sina ord för att nå önskad effekt.

---

Jag har inte bestämt mig ännu vilken jag är mest intresserad av, och jag har förmodligen missat en massa bra klubbar som finns i Göteborg men är svåra att hitta. Det enda säkra är att jag inte vill träna stilar såsom kickboxning, krav maga, MMA eller liknande. Jag är intresserad av att träna för att utvecklas; inte för att kompensera för någonting.

Allra helst skulle jag vilja undvika bältesgraderingar, men bälten har sin funktion också. Det enda jag kan komma på är att hålla dräkten på plats och för att ens motståndare / tränare ska veta ungefär vilken nivå man ligger på, dock.
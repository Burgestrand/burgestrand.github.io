---
title: Bussjuckare
date: 26 Nov 2009 12:00:00 UTC
categories: [om-andra]
slug:
  Fullpackade bussar och kramande medpassagerare. Alla som åker i
  kollektivtrafiken verkar ha ett starkt behov av att gnida sig mot varandra…
---

Föreställ dig följande scenario. Du står på bussen och är på väg hem. Bussen är självklart full och du kläms in i mittendelen av bussen som kan liknas vid en mindre karusell (fortfarande lika fascinerande, trots 21 år fyllda). Som vanligt stirrar du ut genom fönstret, upp i taket, ner på golvet eller till och med på ränderna i dragspelsväggen… på vad som helst förutom någon annan människa (det vore ju hemskt!). Som en tvättäkta svensk börjar du bli orolig på att du ska fastna på bussen så du bestämmer dig för att ställa dig framför dörrarna, smack mitt i vägen, långt innan du ska av. Jag menar, det är ju lika nära varje gång att du blir bussnappad.

Får jag nu fråga varför du hellre pressar dig fram runt människor, gnider dina och alla andras onämnbara kroppsdelar mot varandra och är allmänt ohyffsad, istället för att be folkmassan om en väg ut? Vilket är mest genant: att be någon släppa fram dig eller att bussjucka dem ur vägen?

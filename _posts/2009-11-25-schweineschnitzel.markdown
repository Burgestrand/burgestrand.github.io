---
layout: post
title: Schweineschnitzel
date: Nov 25th, 2009 5:42pm CET
categories: [om mig, mat]
slug:
  Jag tycker om att laga mat. Jag blir förbannad när det är stökigt i köket och
  kan verkligen inte förstå hur människor kan äta färdigmat. När folk långsamt
  skrapar knivseggen mot skärbrädan för att flytta diverse tillbehör till annan
  behållare så ryser det längs hela ryggen, och jag kan höra knivens plågande
  gallskrik i mitt huvud. Allt detta beror troligtvis på att min far är kock.
---

Missuppfatta mig rätt: jag ser inte mig själv som kock. Något jag däremot har är en känsla för matlagning, som jag efter erfarenhet har insett att inte alla har. Jag “bara vet” när maten är färdig, om någon ingrediens saknas i såsen eller vilka smaker som passar ihop. Som alla kan jag ha fel ibland, men det är en förmåga jag litar på när jag lagar mat.

Dessutom är jag inte alls kräsen. Jag äter det mesta. Förutsatt att det inte har selleri i sig. 

<small>PS: De recept jag använder är oftast en blandning av diverse recept för samma maträtt, som jag sedan har ändrat på. Därför är jag tveksam till att kalla mina maträtter för originalrättens namn; men gör det för kategoriseringens skull.</small>

---

Schweineschnitzel är en maträtt som tillagas på samma sätt som Weinerschnitzel; men istället för kalvkött så använder man fläsk. Den serveras traditionellt med potatissallad gjord på skivad kokt potatis, vinäger, olivolja, salt och peppar.

<!-- more -->

### Ingredienser
Jag använder sällan mått, och de mått jag specificerar är ungefärliga och kan ibland missa rejält. Använd sunt förnuft och smaka av *allt*. Jag rekommenderar att du slår upp potatismos och schnitzel i någon kokbok och läser igenom för eventuella mått och bättre instruktioner.

#### Schnitzel
- benfritt fläsk (fläskytterfilé är bäst, fläskkotlett *går om man vill*) 
- ägg (ett ägg räcker till 2-3 kotletter)
- vetemjöl
- ströbröd
- salt
- peppar
- rosmarin
- stekolja (alternativt *mycket* smör)

#### Potatismos
- potatis
- smör
- mjölk
- salt

#### Sås
- dijonsenap
- söt senap (västerviks är grym)
- mayonaise
- svartvinbärsgelé

#### Instruktioner
Förbered två platser på spisen; den ena på hög värme för att koka potatis och den andra på medelvärme för att steka schnitzeln i. Ställ en stekpanna på den medelvarma plattan och häll i matolja tills djupet är ungefär 0.5 till 1 centimeter. Börja sedan skala potatisen — lägg färdigskalade potatisar i en kastrull med vatten under tiden du skalar. När du har skalat färdigt potatisen så skölj runt dem i vattnet och häll sedan ut det. Häll därefter på nytt vatten, salta och ställ på spisen med lock. Kokas ungefär 20 minuter.

Knäck ägget i en skål och vispa lätt med en gaffel. Häll ut vetemjöl på en flat tallrik, och häll även ut ströbröd på en annan flat tallrik. Strö salt, peppar och rosmarin över ströbrödet och rör om. Skär bort eventuellt ben från fläsket och pressa (eller banka) dem så att de blir tunna (ju tunnare desto bättre). Jag brukar lägga en kotlett mellan två skärbrädor och sedan slå, hoppa, banka och hamra på skärbrädan. Det krävs ganska mycket kraft för att tunna ut kotletterna.

När fläsket är tillräckligt tunnt så lägg och vänd runt skivan i mjölet. När den är helt täckt av mjöl så daska av överskottet med händerna; meningen är bara att den ska vara matt till ytan. Vänd sedan skivan i äggskålen för att till slut täcka den med ströbröd. Om oljan är varm och schnitzlarna är redo att stekas så läggs dem försiktigt ner i pannan (se upp för stänk!). Stek dem ungefär tre minuter på varje sida tills de är gyllenbruna till färgen och ser goda ut.

Medan schnitzlarna steker kan du förbereda såsen. Två delar mayonaise, en del dijonsenap, en del söt senap och sedan blandar du runt. Jag och Elin hade problemet att vi saknade båda sorternas senap så jag blandade mayonaise, slotts senap och lite kokosmjölk (alternativt grädde): det fungerade ungefär lika bra.

Serveras med svartvinbärsgelé och senapssåsen vid sidan av tillsammans med en stor fluff potatismos.